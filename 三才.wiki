= 兼三才而两之 =
　　易所谓兼三才而两之者，三才天地人，两之者曰阴阳刚柔仁义。盖天生之，地成之，圣人则之也。生之者曰阴阳，盖气有阴阳也，此所以生物者也，固论其先天则曰阴阳。物成而后有刚柔之性，刚者强之，柔者顺之，此盖因其所禀自然有之，托地以名成之。在人曰仁义者，盖易所谓情伪者也。以刚柔之性处参差之位，必有所进退，有所求予，此之谓爻动者也。动而吉凶悔吝者，机在得失也。人道之得失难言也，或有似得而失者，或有似失而得者，如俗之所言塞翁失马之类也。要之，得失亦有其理也，此之谓仁义。仁者关乎情，义者由乎理。发乎情合乎理者，虽失而无咎；发乎邪悖乎理者，虽得必吝。圣人则此情理之事而成乎辞。故曰卦、爻、辞三者备而成易，此之谓兼三才而两之也。以六爻比附三才者以为初二为地道，三四为人道，五上为天道，此盖曲解经意者也。
